   感遇.其一   张九龄   8:45 2007-10-5

兰叶春葳蕤，桂华秋皎洁。

欣欣生此意，自尔为佳节。

谁知林栖者，闻风坐相悦。

草木有本心，何求美人折。


  感遇.其二  张九龄

江南有丹橘，经冬复历春。

岂伊地气暖，自有岁寒心。

可以荐佳客，奈何阻重深。

运命惟所遇，循环不可寻。

徒言树桃李，此木岂无阴。


  下终南山过斛斯山人宿置酒   李白

暮从碧山下，山月随人归。

却顾所来径，苍苍横翠微。

相携及田家，童稚候荆扉。

绿竹入幽径，青箩拂行衣。

欢言得所憩，美酒聊共挥。

长歌吟松风，曲尽河星稀。

我醉君复乐，陶然共忘机。


  月下独酌  李白

花间一壶酒，独酌无相亲。

举杯邀明月，对影成三人。

月既不解饮，影徒随我身。

暂伴月将影，行乐须及春。

我歌月徘徊，我舞影凌乱。

醒时同交欢，醉后各分散。

永结无情游，相期邈云汉。


  春思  李白

燕草如碧丝，秦桑低绿枝。

当君怀归日，是妾断肠时。

春风不相识，何事入罗帷。


  望月  杜甫

岱宗夫如何，齐鲁青未了。

造化钟神秀，阴阳割昏晓。

荡胸生层云，决雌入归鸟。

会当凌绝顶，一览众山小。


  赠卫八处士  杜甫

人生不相见，动如参与商。

今夕复何夕，共此灯烛光。

少壮能几时？鬓发各已苍。

访旧半为鬼，惊呼热中肠。

焉知二十载，重上君子堂。

昔别君未婚，儿女忽成行。

怡然敬父执，问我来何方。

问答乃未已，驱儿罗酒浆。

夜雨剪春韭，新炊间黄粱。

主称会面难，一举累十觞。

十觞亦不醉，感子故意长。

明日隔山岳，世事两茫茫。


  佳人  杜甫

绝代有佳人，幽居载空谷。

自云良家子，零落依草木。

关中昔丧乱，兄弟遭屠戮。

官高何足论，不得收骨肉。

世情恶衰歇，万事随转烛。

夫婿轻薄儿，新人美如玉。

合昏尚知时，鸳鸯不独宿。

但见新人笑，哪闻旧人哭。

在山泉水清，出山泉水浊。

侍婢买珠回，牵箩补茅屋。

摘花不插发，采柏动盈掬。

天寒翠袖薄，日暮倚修竹。


  梦李白（二首） 其一  杜甫

死别已吞声，生别长恻恻。

江南瘴疠地，逐客无消息。

故人入我梦，知我长相忆。

恐非平生魂，路远不可测。

魂来枫林青，魂返关塞黑。

君今在罗网，何以有羽翼。

落月满屋梁，犹疑照颜色。

水深波浪阔，无使蛟龙得。


 其二  杜甫

浮云终日行，游子久不至。

三夜频梦君，情亲见君意。

告归长局促，苦道来不意。

江湖多风波，舟楫恐失坠。

出门搔白首，若负平生志。

冠盖满京华，斯人独憔悴！

孰云网恢恢？将老身反累。

千秋万岁名，寂寞身后事。




